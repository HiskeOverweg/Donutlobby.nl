Title: Ode aan de kringloopwinkel
Date: 2024-09-19 10:00

Wist je dat ons afval flink bijdraagt aan de uitstoot van broeikasgassen?

Vuilishopen en afvalwater stoten methaan en stikstofoxiden uit. Als we de uitstoot van afval weten te beperken, kan dat an sich al 0,1°C van de opwarming van de aarde in 2100 schelen.

Een van de manieren om die uitstoot te beperken, is om meer spullen een tweede leven te geven. "Vind ik dit in een kringloopwinkel, of kan ik het misschien op marktplaats.nl krijgen?" Dat zijn vragen die ik me tegenwoordig eigenlijk standaard stel als ik iets nodig heb. Gewoon, omdat tweedehands spullen nu eenmaal beter zijn voor onze planeet. Toen ik op mijnverborgenimpact.nl de ecologische voetafdruk van de gemiddelde Nederlander zag, was ik verbaasd om te zien hoe groot de bijdrage van spullen daaraan is.

Naar de kringloopwinkel gaan, is eigenlijk net een vorm van schatzoeken: ik weet nog hoe blij ik een paar jaar terug rond de Kerst was met een set van vier identieke onbeschadigde kommetjes. Toen stond ik daar en dacht: "ja, als ik nu in de HEMA had gestaan, was dit volkomen vanzelfsprekend en totaal geen reden tot blijdschap".

Toen we onze eetkamerstoelen kochten in een kringloopwinkel in de buurt van station Ede-Wageningen, vervoerden we ze een klein stukje met de trein naar huis. Dit tot hilariteit van onze medereizigers en de conducteur: "we hebben al stoelen hier hoor, die hoef je zelf niet mee te nemen".

In ons vorige huis hadden we ook een mooie buffetkast uit de kringloopwinkel. Helaas was daar in ons nieuwe huis geen plek voor. Toen we de kast wilden inleveren (twee jaar nadat we hem hadden aangeschaft) zeiden ze bij dezelfde winkel: "Nee, zo'n kast wil niemand hebben, daar kunnen we niks mee". Op dat moment keken we er erg gek van op, ondertussen kan ik er wel om lachen. Je maakt nog eens wat mee.

Er gaat wel flink wat tijd zitten in zo'n schatzoekexpeditie bij de Kringloop. Laatst was ik weer een middag bezig met het zoeken naar een opvouwbaar campingkrukje wat in mijn fietstas paste. Uiteindelijk heb ik het krukje bij de derde kringloopwinkel onder een hele berg zooi in de kelder uitgegraven. Het was weer een overwinning! Ik realiseer me wel dat het een groot voorrecht is dat ik mijn tijd hieraan kán besteden, en dat dat lang niet voor iedereen is weggelegd. Maar goed, marktplaats.nl heeft steeds meer geïntegreerde bezorgmogelijkheden, dus op die manier wordt tweedehands net zo makkelijk als nieuw.
